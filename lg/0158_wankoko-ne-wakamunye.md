# Wankoko ne Wakamunye

##
Edda ennyo, Wankoko ne
Wakamunye baabeeranga
wamu mirembe n'ebinyonyi
ebirala byonna. Buli kimu
baakikoleranga wamu.

##
Olwali olwo enjala n'egwa.
Kamunye yalina okutambula
olugendo luwanvuko okufuna
ekyokulya. Yakomawo
ng'akooye nnyo. Wakamunye
kye yava agamba nti,
"Wateekwa okubeera engeri
ennyangu ey'okutambula."

##
Bwe bwakya ku makya Wankoko
yali afunye ekirowoozo ekirungi.
Yatandika okukuηηaanya
ebyoya by'ebinyonyi ebyali
byafa edda. Wankoko n'agamba
nti, "Tutunge ebyoya bino
tubigatte ku byaffe. Oboolyawo
kiyinza okutwanguyiza nga
tutambula."

##
Ku kyalo ekyo kyonna,
Wakamunye ye yekka eyalina
empiso era ye yasooka
okutunga.
Teyalwa n'abuuka ng'alina
ebiwaawaatiro ebirungi ddala
era n'alaba nga Wankoko
amulese wansi ddala. Wankoko
yatuuka n'akoowa okutunga.
Yateeka empiso ku kabada
n'agenda mu ffumbiro
okufumbira abaana be emmere.

##
Wabula ebinyonyi ebirala byali
birabye Wakamunye n'abuuka.
Ebinyonyi byansaba Wankoko
empiso nabyo bitunge
ebiwawaatiro byabyo. Ebbanga
teryalwa ne wabaawo ebinyonyi
ebyali bibuukira mu bbanga.

##
Ekinnyonyi ekyasembayo
okutuunga bwe kyakomyawo
empiso, Wankoko teyaliiwo.
Abaana ba Wankoko ne batwala
empiso ne batandika
okugizannyisa. Bwe baakoowa
okugizannyisa ne bagireka mu
musenyu.

##
Ku olwo emisana Wakamunye
yakomawo ewaka. Yabuuza
empiso ye gy'eri asobole
okutunga ebyoya ebyali bitadde
ng'ali ku lugendo lwe. Wankoko
yanoonya ku kabada, mu
ffumbiro, mu luggya naye nga
empiso terabikako.

##
Wankoko ne yeegayirira
Wakamunye nti, "Mpaayo
olunaku lumu bwe luti
nginoonye awo olyoke ate
oddemu obuuke onone
emmere." Wakamunye
n'amugamba nti, "Nkuwadde
olunaku lumu lwokka. Empiso
bw'otoogirabea nga
onsasulamu omu ku baana bo."

##
Wakamunye bwe yakomawo
enkeera, n'asanga Wankoko
ng'atakula mu musenyu
okunoonya empiso naye nga
tagiraba.
Wakamunye kye yava akka
wansi n'ayoolawo akaaana ka
Wankoko kamu n'akatwala.
N'okuva olwo Wakamunye buli
lw'ajja, asanga Wankoko atakula
okunoonya empiso.

##
Wankoko buli lw'alaba ku
kisiikirize ky'ekiwaawaatiro kya
Wakamunye ng'alabula abaana
be ng'abugamba nti, "Muve
mangu mu kyangaala mugende
mkweke." Nabwo nga buddamu
nti, "Naffe tetuli basiru, ka
tudduke."

##
* License: [CC-BY]
* Text: Ann Nduku
* Illustration: Wiehan de Jager
* Translation: Robert Ssebukyu
* Language: lg
