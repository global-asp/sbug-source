# Dede vile A’bua ri

##
Dèdé vɨ ́lé ámvú rɨ ̀ ndrâ ònyɨ ̀rʉ́ tʉ̀ –
òndʉ́ pie tré tré, ànyá pie, àzɨ ́nɨ òlâ
pie. Te àfa nděɨ ónyɨ ̀sɨ ̀ nɨ ̀ rɨ ̀ ndrâ
à’búà nɨ. D̀edé mà á'bí anzɨ yɨ nɨ ́ tró
ovʉzʉ́ tré rá ti, ánì ndrâ rá kɨ ́nɨ ̀ ma
mvá èrɨ ́ nɨ ́ lě tʉ̀ rɨ ̀ 'ɨ.
Te e’yó àzɨ ́ èrɨ nɨ ́ ocɨ ́ má nɨ ́ àlʉ cɨ ́:
pàrí èrɨ nɨ ́ à’bʉ́à ‘bàzʉ́ nɨzʉ́ rɨ ̀.

##
O’dú àlʉ, ánè ógóyɨ ́á àmbónɨ ètúá
Dèdé vɨ ́lé jó àgeyíá. Mánɨ ́ èrɨ zízʉ́
'bá ógóyɨ ́á ‘dà sɨ ̀ à'dɨ 'ye yàrɨ ̀á, omvi
lʉ́ kɨ ̀nɨ ̀, “èrɨ ógóyíá má vɨ ́lé tálɨ ́ rʉ rɨ ̀
'ɨ”
Ógóyɨ ́á ‘dà mà àgeyíá, ò‘bà à’bʉ́à bí
kàràkàrà rʉ́, èrɨnɨ ́ kàlà ojá sâ were
were vútiá nɨ ̀ yɨ.
E’yó ‘dɨ ̀ ca má ásíá kʉ. Àzi èrɨ díká,
“à’bʉ́à bí ‘dɨ ̀yɨ à’dɨ àfa ‘yezʉ́ yǎ?”
Omvi ma kɨ ́nɨ ̀, “yɨ à'bʉ́à bí mânɨ ́
tálɨ ́rʉ̌ 'dɨ ̀yɨ.”

##
Má nɨ ́ Dèdé nɨ nèzʉ́ à’bʉ́à àzɨ ́nɨ
à’bʉ́à bí ‘dàyɨ ò'bàrɨá ógóyíá tálɨ ́rʉ̌
'dà mà alɨ ́á ria. Te Dèdé asi mâ ti pě
mâ ándrî vʉ́.
“Dèdé, kɨ ́rɨ ́kɨ ̀rɨ ̀ 'ɨ ́fè mâ nè má nɨ ́ àfa
mɨ ́nɨ ́ edé ‘dɨ ̀yɨ…”
“Álè nɨ ́ drì ònzɨ ́ kʉ, mvá ‘dɨ ̀. Mɨ ́ mà
‘ye e’yó ‘bánɨ ́ ‘yǒ mɨ ́nɨ ́ rɨ ̀,” 'yo má nɨ ́.
Ánga nzʉ́ ongú sɨ ̀.

##
Má nɨ ́ drì èdàzʉ́ ‘bo rɨ ̀ sɨ ̌, má esʉ́
Dèdé rɨ àmvé, te ógóyɨ ́á pɨ à’bʉ́à bí
be yo.
“Dèdé, ógóyɨ ́á tá rɨ ̀ ngólé, à’bʉ́à bí
yɨ ngólé, àfa…”
Omvitá mánɨ ́ esʉ́ rɨ ̀ kɨ ́nɨ ̀, “yɨ pàrí
mânɨ ́ tálɨ ́ rʉ̌ rɨ ̀ mà alɨ ́á.”
Omvitá ‘dà fà mánɨ ́ àyɨ ̀kò kʉ!

##
O’dú ìrì mà vʉ́tiá, Dèdé pè mâ ti jóá
‘ɨ ́ vɨ ́lé lòtè acɨ ́zʉ́ rɨ ̀ ejí.
Ákà mú jótilé zǐ ‘bo, à'bʉ́à nizà mà
àjí ngǔpɨ rɨ ̀ a'ɨ ́ ma òkò. Jó alé
alɨ ́álêrʉ́rɨ ̀á, ándrè Dèdé vɨ ́lé ógóyɨ ́á
àmbó tálɨ ́rʉ́ rɨ ̀. 'Bá akú drìnɨ
bàlàngítì oku nɨ sɨ ̀.
Ázì ti nɨ òlɨ ́ ndrɨ ̀zà èfʉ̌pɨ alénɨá rɨ ̀
ngùzʉ́.

##
Mâ ruá yà Dèdé mà ó’dúkó ma
omvezʉ́ rɨ ̀ sɨ ̀ cɨ ̀rɨ ̀, “Mɨ ‘dí lé à’dʉ́ àfa
‘ye yǎ? Mɨ ́ ejí́ mánɨ ́ lòtè mbèlè.”
Má ari ma èfʉ̀zʉ́ èrɨ vɨ ́lé lòtè be
mbèlè. “Mɨ ̀ cɨ cɨ ̀nyà ‘dɨ ̀á a’dʉ sɨ ̀ yâ?”
Dèdé zi ma.
Èrɨ mà zitá 'dà fè ávà kɨ ̀nɨ ̀ ma ngà
kírí gǔ mánɨ ́ èrɨ vɨ ́lé ógóyɨ ́á tálɨ ́ be rɨ ̀
esúzʉ́ rɨ ̀ sɨ ̀ gu rɨ ̀ rá.

##
Drùsɨ ̀ 'dɨ ́nɨ, Dèdé emú mâ ándríi nɨ
ně. Ánzʉ èrɨ vɨ ́léle jóá 'dálé mbèlè
à’bʉ́à ‘dàyɨ nèzʉ́ dɨ ́ká.
à’bʉ́á mà áyɨ nípɨ tékètékè nɨ dè àlʉ
cɨ ́. Má ètɨ ̀ àlʉ ázì má vɨ ́lé bòngó alɨ ́á.
Má nɨ ́ ógóyɨ ́á mà ti òpìzʉ́ ‘bo rɨ ̀ sɨ ̌,
ámu jó ngʉ́kʉ́á rá ánya mbèlè.
à’bʉ́à ‘dà alu ndè ngà òku mánɨ ́ nyǎ
drɨ ̀ò ‘dɨ ̀yɨ drɨ ́á rá.

##
O'dú 'dà mà vútiá rɨ ̀ sɨ ̀, Dèdé nɨ ́
ovʉrɨá ámvúá tíbí ini òtɨ ̀rɨá, ánze ma
è’yere jóá mu à’bʉ́à ‘dɨ ̀ àlʉ. Yɨ mà
pàrɨ ́ ni dè dɨ ́ rá. ásíkòló sì, má e’dú
áyɨ à’bʉ́á be su nɨ.
Má nɨ ́ ma òmbàrɨá àmvé, má erɨ
Dèdé mà òkélè gazà àmvé 'dálé. ázì
à’bʉ́à bòngó alɨ ́á mbèlè rá má aga
èrɨ mà àgeyíá sɨ ̀ trʉa trʉa.

##
O'dú drùsɨ ̀ 'dɨ ́nɨ rɨ ̀ ndrâ o’dú cû nɨ.
Dèdé engá ò’bíti drɨ ̀ò. Èrɨ òku sâ
wóró sì à’bʉ́á nizà ‘dɨ ̀yɨ ̀ ji ozí òlâ be
cûá.
Mâ ruá awɨ ́nɨ ́ yǎ muzʉ́ èrɨ nèzʉ́ o’dú
‘dà sɨ ̀ kʉ yé. Te má ecónɨ ́ vɨ ́nɨ cá
èrɨ ́vʉ́ kʉ sâ èzʉ́ 'dɨ ́nɨ kʉ.

##
Òndré ‘dà sɨ ̀, mâ átî pɨ omve kɨ ́ ma
mâ ándrî pie Dèdè pie. Ánɨ ̀ ‘bá
omve ma à’dʉ́ e’yó sɨ ̀ yà rɨ ̀ rá.
Íní ‘dà sɨ ̀, má nɨ ́ ma larɨá ó’dú ko’rɨá,
ánì má ásíá rá kɨ ́nɨ ̀ ánga nɨ ́ ògù ògǔ
díká kʉ, kà tró ovʉ àfa Dèdé nɨ ́
kànɨ ̀kʉ mâ típika yɨ nɨ ́, átà 'bá cɨ ́ rɨ ̀
nɨ ́.

##
* License: [CC-BY]
* Text: Ursula Nafula
* Illustration: Catherine Groenewald
* Translation: Dorothy Fetaru
* Language: lgg-official
