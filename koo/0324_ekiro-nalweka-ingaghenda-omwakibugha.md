# Ekiro Nalw'eka ingaghenda omw'akibugha

##
Ah'ebbasi yikimana omwakyalo kyethu hakusulha abandu haima n'esya'bbasi esihekire abandu banene erirenga ekipimo. Ahisi okwakithaka naho hanuswire ebindu. Abalebesya bakabirikira n'erithulha ah'esya'bbasi sikaghenda.

##
"Kibugha! Kibugha! oyukaghenda ebulengera lyuba" omulebesya akabirikira. Eyo y'ebbasi eyikendindwalha omw'akibugha.

##
Ebbasi eyikaghenda omwakibugha yabya iyabiryosulha, kyonga abandu abakinayisoka muyo. Abandi ibanemuhira emighughu yabo yahisi y'ebbasi. Abandi bakasambiraya emighughu yabo okwa ndatha y'ebbasi.

##
Abalhambayiri abandi bakahamba esya tighiti syabo sy'omwabyalha banemusondia aheryikalha omwabbasi eyiswire. Abaghole abali n'abana balere mubalhangira bathi bakabalembera ndeke, kusangwa olhughendo nilhuli.

##
Neryo munayihathathania hakuhi neridirisa. Oyuwabya ikere hakuhi nayi mwahambirirya okwakyikapa kiwe ekyamatsitsi. Abya ambere esyakyapali, n'ekabuthe eyikulire kandi mwalhangirikana ngali mwobuba.

##
Nabere nawusa ameso weyihya, mwanalhangira kunamasigha ekyalo kyethu, ahanabuthirawa nerikulhira, obo ngaghenda omwakibugha.

##
Eripakira mulyahwa nabulimundu mwikalha omw'abbasi. Abatembeyi aliryo bakabya ibakinayiyiseseraya eriwulia ebindu byabu. Buli mutembeyi akabirikira ebiri okwabeyi ngokwakaghulhaya. Ebindu mubyanzobera bakathabirikira.

##
Abandi mubaghulha o'kwebyerinywa, abandi mubaghulha okw'abyalya eby'eritakunya. Abo abathabya bawithe sente, ngangye, mubakwama kyathungerera.

##
Neryo ebbasi muyathera engombe yikamanyisya yithi thwamayahongoka. Neryo abalebesya mubabirikira abatembeyi erilhwamu kusangwa ebbasi yikayahongoka.

##
Neryo abatembeyi mubasukumana bakarondia enzira yerihulhuka omw'abbasi. Abandi mubasubulya okwasyambulho syabalyaghulha. Abandi mubalengesya erithasyaghulia esyomwiso.

##
Ebbasi yabere yikatsimbulha munalebererya omwadirisa. Munayibulya indi obo mbwino nganemwesathasasubulha erisuba omwakyalo kyethu.

##
Olhughendo lhukahika ahakathikathi, neryo omwakathi k'ebbasi mumwahisya. Munaliba ameso ingarondya othulho.

##
Ebilengekanio byaghe mubyabya ibinemusuba eka. Munayibulya ibwa iya mama anemwendibya ndeke? Esyambanya syaghe sinemwendisyaghulha? Mughalha wethu anemwesyabya akaseserera emithi yaghe?

##
Omwanzira munatsuka eribya ingasuba omwalina ly'ekikaro ekya somulere waghi ikeremu. Ngakyinalengekanaya, neryo munahambwa othulho.

##
Habere hahwa saha mwenda, munabuka ingowa eribirikira lyabalebesya bakabirikira abandu abakaghenda omwa kyalo. Neryo munabakulha esakira yaghe, nerihulhuka omw'abbasi lhubalhuba.

##
Ebbasi eyikasuba omw'akyalo neryo muyanguha eryosulha. Obo yikayasubayo ewethu, naghi namasighalira erirondekania ahasomulere waghe ikere.

##
* License: [CC-BY]
* Text: Lesley Koyi, Ursula Nafula
* Illustration: Brian Wambi
* Translation: Amos Mubunga Kambere
* Language: koo
