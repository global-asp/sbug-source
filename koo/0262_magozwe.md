# Magozwe

##
Halihali okwamiyi yabandu, omwa kibugha kikulhu ekya Nairobi mwabyamwikere abalhwana abatawithe miyi. Abalhwana bakakwama erilindirira ekiro erira nerikya. Kiro kighuma, omwangyakya bakanza erithibitha okwambeho, mubahemba omuliro erikolesya ebithi eby'okwakasasiro. Omwabalhwana bano mwabya mughuma kandi iya mulere mubo, inyakahulhawa mwa Magozwe.

##
Ababuthi ba Magozwe mubaholha inyali myaka ithano. Neryo mwaghenda eriyikalha nasomulere wiwe. Omulhume ono mwathafayo kutsibu okwamwana ono. Isialimuha ebyalya ebikaghunza kandi ibwa inyakakolesaya Magozwe yemibiri minene.

##
Magozwe anabya amayibughanganisya neryo somulere wiwe inyakamuswiraya. Anabya amabugha athi akanza eriyasoma, neryo omulhume inyakamuswiraya, athi iwe "siwangathoka kisomo ulimudoma". Habere hahwa myaka isathu, Magozwe mwathibitha erilhwa okwa mulhume ono, neryo atsuka erikesya okwasyambalho.

##
Erikalha okwasyambalho abya mwatsi akalire. Ebiro ebinene sibalithunga ebyerirya. Obuthuku obundi bakahambawa nabanyabuthoki, neryo ibanyamurwa. Obundi buthuku bakalhwalha, sibalithunga buwathikya. Othusente othwabakalhusaya omwiwulya obukopo, nerisabirirya thothukabawathikaya. Kandi ibwa kundi hane ebikundi ebindi omwakibugha ebikalhwira ebipindi ebyerikoleramu.

##
Kiro kighuma Magozwe abere animutakura omwakasasiro, mwalhangira mw'ekitabu ekiri mw'othwatsi nebisosano. Neryo mwimyako amahira omwa sakira yiwe. Bwanakya bulikiro inyasamalira ebisosano, kusangwa abya isiasi erisoma.

##
Ebisosano by'abya byomwatsi ow'omulhwana oyowabya anzire erikulha nerisoma eribya omufughi w'erisu. Obuthuku obundi Magozwe inyakalengekanaya athi ambi niyo mulhwana omwabisosano.

##
Omwambeho Magozwe abya inyanimene okwanzira akasabirirya. Omulhume mughuma mwasa hakuhi nayo, "Kuthi, Ningye Thomas. Ngakolera hakuhi nahawanganathunga ekyerirya, "Wamalhangira enyumba/ekyumba eyekisande halya" Thomas amakangirira omulhwana. "Ngalengekanaya wanganaghenda iwayathunga hekyerirya." Magozwe mwasamalira omulhume, amasamalira n'enyumba, "Mbino" neryo amayinghendera.

##
Emighenda yabere yalhaba minene, omulhwana Magozwe mwabya inyanemulholha kwa Thomas. Aby'anzire eribya inyanemukania nabandu kulhabirirya abw'okwanzira. Thomas anzire erihulikirira emyatsi yabandu, kandi enyasikire bulimundu. Sikabya saha mukagha, abaghuma okwa bathabana bamatsuka erighenda omwa nyumba eyerangi y'ekisande eriyalyayo okwakalyo.

##
Magozwe abere anikere okwa kathumbi inyanemusamalira ebisosano by'omwakitabu kiwe, Thomas mwasa amikalha hakuhi nayo. Thomas mwabulya, "ibwa ebisosano bikathula mwatsi ki?" Magozwe mwamusubirya athi, "bikabugha okwa mulhwana oyowasoma eribya mufughi w'erisu." Thomas mwamubulya, "omulhwana erina liwe ngayandi?" Magozwe mwasubamo, "singasi, kusangwa singasi erisoma".

##
Neryo Magozwe amatsuka erithulira Thomas ebiritho alhabamo na somulere wiwe, ekyaleka inyathibitha omwa kibugha. Thomas mwathakania, aliriryo mwakwamakyahulikirira. Obundi buthuku ibakahanulha ibanemulya omwanyumba y'erangyi ey'bbururu.

##
Magozwe abere akabya myaka ikumi, okwamabuthwa iwe, Thomas mwamulethera ekindi kitabu. Kino ikabugha okwamuthabana w'omwakyalo oyowakulha eribya musathi wakapira. Thomas mwasomera Magozwe emirundi minene, neryo kiro kighuma mwabugha athi, "ngalengekanaya utholere erighenda omw'asukuru wanghigha eriyisomera." Thomas mwabugha athi anasi ahali esukuru nahabana bakikalha eriwotsera ndeke ibanemughenda okwasukuru.

##
Magozwe mwalengekania kutsibu okwabirengekanio bya Thomas. Mwalengekania athi "obundi somulere wiwe abyahikire akabugha athi nimudoma siangathoka kisomo. Kandi amalengenia athi obundi banganamuswira okw'itendekero lino", Neryo amathasialengekania athi "obundi erikwamakyabya okwa mbalho nerisabirirya kyangalenga eriyasoma." mwalengekania ebyosi ebyo.

##
Neryo Magozwe mwakanirya Thomas erimubwira obulengekania bwiwe. Kyonga iyo mwamusikya athi ebindu bikendisiwana omwabwikalho buhyaka.

##
Neryo Magozwe mwahereribwa ekisenge omwanyumba eyerangi yekibabi. Mwikalha omwakisenge nabandi balhwana. Abosi hauma mubabya balhwana ikumi. Haima nasongali wabaana Cissy namwirawiwe, kandi nesyambwa isathu, akagyangwa n'embene ngulhu.

##
Magozwe mwatsuka ekisomo aliriryo ibwa mukitabya kyolho. Abya inyabirisighalira enyuma yakutsibu. Obundi buthuku inyakananza erihanika. Kyonga anabya amalengekania okw'amufughi w'endege, n'omusathi womupira, neryo inyakahiraho amani manene.

##
Magozwe abere anikere omwabalazi yenyumba eyekibabi, inyanemusoma ekithabu, neryo Thomas mwakabukalha amasa, nayo amikalha omwabalazi nayo. Neryo amabulya ati "ekitabu kikabugha kithiki?" Magozwe mwasubamo athi, "kikabugha okwamuthabana oyukendisyabya musomesya". Thomas amathasyabulya, "omulhwana erinaliwe yandi?" "Erina liwe ya'Magozwe", Magozwe mwasubamo inyanatsemire.

##
* License: [CC-BY]
* Text: Lesley Koyi
* Illustration: Wiehan de Jager
* Translation: Amos Mubunga Kambere
* Language: koo
