# Simbegwire

##
Simbagwire mwabya nobulighe bunene, mama wiwe abiriholha. Thatha wa Simbagwire mwalengaho kutsibu erilembere mwali wiwe. Neryo bolhobolho mubatsuka eritsangatsanga isihali mama wa simbagwire. Obulinjyakya bakikalha nerihanulha okwa ebikendikoleka ekiro ekyo. Obuligholhogholho bakahuka akalyo haima, neryo iberya esya bakuli haima. Thatha wa simbagwire inyawathikya okwamusomo w'eka.

##
Kiro kighuma thatha wa Simbagwire mwasa omwigholhogholho kutsibu. "Ulihayi mwana wange" mwabirikira. Simbagwire mwasa akathibitha eyiri thatha wiwe. Neryo mwimana akalhangira thatha wiwe akasa inyanahambire okuboko kwomumbesa. "Nyanzire wusangasangane n'omumbesa wembaghane, mwana wange. Ono ni Anita", mwabugha inyanemuseka.

##
"Kuthi Simbagwire, thatha waghu abirimbwira mwatsi munene okwiwe", Anita akaramukya. Aliryo mwatha seka kandi mwatimya nebyalha biwe. Thata wa Simbagwire abya n'etseme nene. Mwakania okwabosi basathu erikalha haima. nobuyingo bwabo kubukendiwana. "Mwana waghe, ngawithe erilengekania indi ukendirigha Anita eribya mama waghu", mwabugha atya.

##
Obuyingo bwa Simbagwire mubwahinduka. Mwatasyatunga endabi yerikalha na thatha wiwe omwanjyakya. Anita mwatsuka erimuha emibiri minene eyerikolha neryo mwatasya tunga obuthuku bwerisomera eka omwigholho. Banabiriwunza erirya neryo inyayiwusa omwanjingo. Amalighe iwe eriyaunzira womwakabulangiti mama wiwe akamusighira. Thatha wa simbagwire mwathalangira mwali wiwe kwatachiri nabitsange.

##
Emyisi mike yabirilhaba, thata wa Simbagwire mwabwirabo ati akendibulhaho habwa katuku kake. "Ngendighenda habwo omubiri waghe", nyinasi mukendiwatikania. Obusu bwa Simbagwire neryo mubwakina, aliryo thatha wiwe mwatalhangira. Anita mwathabugha kindu. Nayo mwatanza nahake.

##
Ebindu byamasighalha bikakalira Simbagwire. Ametendiwunza emibiri yiwe, kutse amayibughanganisya, Anita inyaka muhumba. Nokondambi eyerirya omuhuka ono inyakalya ebyalya ebyosi erisakirya Simbagwire otutahangukirya. Obuligholhogholho, Simbagwire inyakayitwalha omwa kachingo kiwe neribumbathira akabulangiti kamama wiwe amusighire okwa kikuba.

##
Kiro kighuma, omwanjyakya, Simbagwire mwatselewa erilwa omwa kachingo kiwe. "Iwe musika mughara" Anita akatsuruma. Akapura Simbagwire yomwakachingo kiwe. Akabulangiti akabuya mukahatira omwamusumali, neryo kamatamuka mwabipindi bibiri.

##
Simbagwire mwahithana kutsibu. Neryo amatwamo erithibitha erilwa omwa muyi. Amaboha otubulangiti twiwe, amaboha netwalya, neryo amaghenda. Mwakwama olhuyira olwa thatha wiwe alhabamo ekiro aghenda.

##
Obuthuku bwabere bukira, neryo amasamba omwa muthi hakuhi nolhusi, neryo amakolha enjyingo yiwe omwamuthi. Abere akayawotsera, amimba olhwimbo: "Maama, maama, maama, muwanzigha. Muwanzigha kandi wamaani subulha. Thatha sachinyanzire. Mama, wekendisyasubulha kiro kyahi? Wabirinzigha.

##
Omwanjyakya ekindi kiro, Simbagwire mwimba olhwimbo lhwiwe kandi. Abaghole babere bakasa erisoya ebisomeko byabo, mubowa olhwimbo lw'obulighe lhukalhwa omwa muthi. Mubalengekania ambu obundi nirihunga likaghendesaya emithi, neryo mubathatsomana. Aliryo omughuma okwabaghole mwahulikirira olhwimbo lwandeke.

##
Omughole ono mwasamalira omwa muthi. Abere alhangira omwana wobukali, natubulangiti twenemukangabanisya, mwalira emisoni, neryo abirikira, Simbagwire, omwana wa mughalha wethu! Abaghole abandi mubaleka erioya ebisomeko byabo neryo bamawatikya Simbagwire erichima omwamuthi. Neryo songali wiwe amabumbatira akambesa, nerikahumulikania.

##
Songali wa Simbagwire mwamuthwalha ewiwe eka. Amahereya Simbagwire yebyalya ebihuhire, nerimuhira omwa kitanda haima nakabulangiti kamama wiwe. Ekiro ekyo, Simbagwire mwalira akayabotsera. Aliryo yabya misoni yerihumulikania. Mwaminya athi songali wiwe akendimulembere ndeke.

##
Thatha wa Simbagwire abere asubulha, mwasangana ekisenge kya mwali wiwe ikine buyira. "Anita, yebereki eno" amabulya nomuthima wobulighe. Omughole amathulhawo ati Simbagwire atibitire. " Munanza indi ambire mwe kitsumbi, mbwino munamukalhako kutsibu". Thatha wa Simbagwire mwalw'eka neryo amaghenda omwanzira eyikaghenda elhusi. Neryo amaghenda ewa mwaliwabu akayalebya nganabwene Simbagwire.

##
Simbagwire abya inyanimusatha namwaliwabu, akalhangira thatha wiwe omwa lhuyira. Mwasagha ati mbwino akendimutsumanga, neryo amatibitha omwanyumba eriyabisama. Aliryo thatha wiwe mwaghenda ayali, neryo abugha ati, "Simbagwire wabirisunga omubuthi omubuya. Oyukakuyitheghereraya, kandi nerikwanza. Wamanyiha kwesisoni, kandi nga kwanzire. Neryo bamatwamo bathi Simbagwire akwame kucherikalha na songali wiwe.

##
Thatha wiwe inyakasamulebaya bulikiro. Neryo mwalindwa inyamasa na Anita. Anita amamuha ebyalha ati Simbagwire, unganyire mwana, munakusoberya, "wanganaleka inatasyakulembere?" Simbagwire mwasamalira obusu bwathatha wiwe, neryo amaseghere embere amahira amaboko wiwe iribumbatirwa na Anita.

##
Esabiti eyasubukako, Anita mwathumira Simbagwire, mwaliwabu haima na songali wiwe, eryasa eke ewiwe erisalya ekihulho. Anita mwahuka ebyalya Simbagwire eby'anzire kutsibu. Mubalya bamautha ndeka. Abana bamayasatha neryo nabakulhu bamaghenda omwa mulira. Simbagwire mwatsanga kutsibu kandi amayira amani. Neryo amatwamo ati omwabiro bithebyahali akendisyasubulha inyayikalha na thatha wiwe haime na mamulere wiwe.

##
* License: [CC-BY]
* Text: Rukia Nantale
* Illustration: Benjamin Mitchley
* Translation: Amos Mubunga Kambere
* Language: koo
