# Dede ma A'bua

##
Dede ma amvu ndra onyiru tu –
ondu pie, anya pie, vini ola pie. Te
afa ala ndeni ri ndra a'bu yi. Tro
Dede ma anzi ma anzi ni ovuzu tre,
ani ra ma mva eri ni le tu ri.
Dede ni ndra ma omve emu ivile
akua saa woro si. Nze mani e'yo
ziza ‘dii tre. Te e'yo eri ni zi mani te
ri alu: pari eri ni a'bua yi ‘bazu nizu
ri.

##
O'du alu, ane ‘ba ‘ba oge ambooni
etua Dede vile akua. Maka eri zi oge
‘da si eri a'di afa ‘ye, omvi ma kini,
“Eri oge mani tali ru ri.”
Oge ‘da ma ageia ‘ba a'bua bi
karakara ru, eri eyi kala oja sawa
were vutia.
E'yo ‘di ca ma asia ku. Azi eri dika,
“A'bua bi ‘dii a'du afa ‘yezu ya?”
Omvi ma kini, “Eyi ebibi mani tali ru
ri.”

##
Eri ndra mani osuta ru Dede ni
nezu, a'bua bi ‘dayi nezu, dika oge
tali ni ‘da nezu. Te Dede asi mati pe
ma adri vu.
“Dede, kirikiri ite ma ne afa mini
ede ‘dii…”
“Ale ni dri onzi ku, mva ‘di. Mima ‘ye
e'yo ‘bani ‘yo mini ri,” nga ‘yo mani.
Anga nzu ongu si.

##
Maka mu ago ‘bo, ma esu Dede ri
amve, te oge pi a'bua bi be yo.
“Dede, Oge ta ri ngole, a'bua biyi
ngole, afa…”
Omvita mani esu ri kini, “Eyi pari
mani tali ru ri ma alia.”
Omvita ‘da fe mani ayiko ku!

##
O'du iri ma vutia, Dede pe mati jua
‘i vile tuke acizu ri iji.
Maka mu jotile njii ‘bo, oli nguupi
a'bua niza ru ni za ma omvu. Jo alia
ndra Dede ma oge ambo tali ni ri,
‘ba aku dri ni batania oku ni si.
Ma engra tini dika angu nguza ala
efupi ania ri.

##
Ma aya Dede ma o'duko eri ni ma
omvezu ri si, “Mi ‘dile a'du afa ‘ye
ya? Mi iji mani tuke mbele.”
Ma efu eri ma tuke be mbele. “Mi
gu munzii ‘dini a'du e'yo si ya?”
Dede zi ma.
Eri ma zita fe ani ra ma nga kiri gu
mani eri ma pari tali ni ri nizu ri si.

##
Drusi ni si, Dede emu ma andri nee.
Anzu mbele erivile joa a'bua ‘dayi
nee dika.
A'bua ma kiago alu nipi ra ni ‘daa
ci. Ma eti alu azi mavile bongo alia.
Maka oge ma ti opi ‘bo, afu jo tala,
‘da ma vutia anya eri mbele ru. Ma
esu a'bua ‘da alu nde ndra mani
nya oko ‘dii ra.

##
Drusi ni si, Dede ni ovu amvua
nyaka okuria, anze ma e'yere joa
mu a'bua ‘dii luu. Eyi ndra woro ‘ye
ni.
Asikolo si, ma e'du a'bua su. Ma efu
pa drile si jotileale ru, ma eri Dede
ni okele ga amve. Azi a'bua ‘dii
mbele bongo alia, ‘da ma vutia ma
ali eri ma ageia si.

##
Drusi ni ndra o'du cu ni ri. Dede
enga o'biti drio. Eri saa woro si
a'bua niza ‘dii ji ozi cua ola be.
A'ye asikolo eri nezu o'du ‘da si ku.
Te ani ra ma eco ni apa eri si sawa
ezu ku.

##
O'du ‘da si ondre si, ma ati pi ma
andri be, dika Dede be, ‘ba ‘dii
omve ma. Ani ‘ba omve ma a'du
e'yo si ri ra.
Ini ‘da si, ala ma o'du ko. Ani ra
engazu o'du ‘da si, ma eco ogu
oguu dika ku, ma eco Dede ma afa
ogu ku, ma ti'ba ma afa ogu ku,
dika ‘ba ci ri ma afa ogu ku.

##
* License: [CC-BY]
* Text: Ursula Nafula
* Illustration: Catherine Groenewald
* Translation: Saidi Omar Dramani
* Language: lgg
