# Nanjoosi n’efiiri edatu

##
Ahale hale bugali, ŋaaliŋo abahaana
badatu abatiina ohutenya ekwi.

##
Ni bahena ohutenya ekwi,
olw’ebbugumu batiina mu lwabi
ohwebbomba.
Batagiha ohwebbomba n'ohugudula
ni baswanyusaniaho amaaji.

##
Baja ohuhebulira obwire ni bubitire.
Nga baŋiitaho ohwagama engo.

##
Ni baali ni banatere ohwola engo,
nga Nanjoosi geyabaaba mu
mamiro. Ng'afania ati gaali
gebiriyeyo embira jije! Ng'alomba
abahye ati, “Bahyange muuje
hwagameyo keje embira jange!”
Aye abameeri babe nga baloma
baati "Obwire bubitiriiye bugali."

##
Ng'aŋo Nanjoosi gaagamayo hu
lwabi yekani.
Gageene embira jije era geŋiitaho
ohwagama engo coka gaagota
engira mu hiirema.

##
Ni gaali nagenda galengera enjase
ni yiŋwera mu hatiira.
Gaŋiitaho ohutiina eyaali enjase era
ni goola ng'akokona hu lwigi.

##
Ehyamweŋunjisa embwa
nj’eyegulaŋo olwigi. Era nga
yimubuusa yiiti, “Wenda hiina?”
Nga Nanjoosi agobolamo ati,
"Ngotire era nenda ehifo
aŋohuŋenyuha.” Ng'embwa
yimuloma yiiti, "Yingira mangu ni
kiri huhuluma!” Nga Nanjoosi
gengira.

##
Ng'aŋo embwa yiroma yiiti,
“Piiyire!”
Nga Nanjoosi ayirima ati, “Ese
sipiiyarangaho mbwa,”
Ng'embwa yimuloma yiiti, "Nyiiya,
nyiiya ni kiri huhuluma!” Ng'aŋo
Nanjoosi anyiiyira embwa ebiryo.

##
Ng'embwa yiloma Nanjoosi yiiti,
"Njalire obuliri!" Nga Nanjoosi
ayiroma ati, "Ese sinalirangaho
mbwa obuliri.”
“ Ng'embwa yimuloma yiiti, "Yaala,
yaala obuliri, ni kiri huhuluma. Nga
Nanjoosi gaala obuliri.

##
Hiisi ludaalo Nanjoosi gabanga
n’ohunyiiya n’ohusagula,
n’ohwohesa embwa.
Aye lulala embwa yamuloma yiiti,
“Nanjoosi, olwalero nja huhyalira
abameeri bange. Sagula enyumba,
onyiiye ebiryo, era wunjohese ni
tagaluha.”

##
Amangu dala embwa ni yahatiina,
Nanjoosi gahunyula obufiiri budatu
ohuŋwa hu mutwe gugwe. Ng'ata
halala mu makuliiti, ng'ata ahandi
egongo w’olwigi, n’ahandi mu
hiraalo. Ng'aŋo ko aŋwanjuha
embiro ng'olu aŋanga gaagama
engo.

##
Embwa ni yagaluha yendula
Nanjoosi ni yibbuhulya yiiti,
“Najoosi, oli ŋeena?” Ng'ahafiiri
ahaali mu makuliiti haloma haati,
"Ndi ŋano, ŋano mu makuliiti.”
Ng'ahafiiri ahandi hoosi haloma
haati, “Ndi ŋano, ŋano emugutu
w’olwigi.” “ Nga n'ahandi hoosi
haloma haati, "Ndi ŋano, ŋano mu
hiraalo. ”

##
Ng'aŋo embwa yimanya yiiti
Nanjoosi aponyohire. Nga yiduluma
yirondaho. Aye yageene ababoojo
ba Nanjoosi ni bayeteegire
n'agasimbo ageene agabba!
Embwa ni yababona nga yicuuhaŋo
yiduluma yagamayo era ohuŋwa
hwolwo sebonehanga nundi.

##
* License: [CC-BY]
* Text: Tessa Welch
* Illustration: Wiehan de Jager
* Translation: Gershom Hirome
* Language: nuj
